拉丁化係粵切字嘗試避免嘅命運

簡單講講粵語文字秩序發展所面對嘅棋局。

按照現時嘅發展，最大嘅兩個玩家就係「純漢字粵文」同「拉丁粵文」。而粵切字基本上係不成氣候，競爭地位同粵語諺文同粵語假名一樣不入流。而因為基本上粵語諺文同粵語假名基本上冇可能發展出去，所以論發展潛能而言，粵切字稍微較諺文同假名領先少少。

純漢字粵文基本上同本字考嘅關繫係曖昧不清。本字考勝出嘅機會係0，但係佢可以喺純漢字粵文呢度嗰度·氵厶今．啲落去咁苟且偷生。呢點冇咩好爭議，因為而家就已經係咁樣發展緊。但可惜嘅係，純漢字粵文係慢性自殺。過去一年嘅事已經將自殺速度大大加速，整個粵語生態圈會喺20年內完全崩潰，香港會上海化。

如果文化被清洗晒，洗到一塵不染，情況就好似真空必須會由空氣填滿一樣，拉丁粵文就會立刻暴發一統天下。

注意，拉丁粵文迅速自然填補真空嘅前提，係有一大乍識講廣東話但係零漢字能力嘅人。呢個前提唔係擔保一定出現，因為更加惡劣嘅情況嘅發生機率可能仲高。我哋面對更加有可能嘅情況係粵語滅亡，普通話大行其道，出現廣州人俗稱嘅「本地撈」現象。

基本上，我哋而家係唔會有粵拼文化產品出現。我哋太過漢字本位喇。要喺而家呢個情況度推粵拼，仲要有受整個群體認可嘅粵拼文學產品出台，根本就係冇可能。八間大學嘅士大夫全部群起而攻之啊陰功。推行成本遠遠高於粵切字，成功機率繼而較之而低。

姐係話，拉丁粵文唯一可以出台稱霸嘅時機就係光復之後，喺某種組態嘅語言環境度。要出現拉丁化粵文迅速填補文字秩序真空，前提就係粵文嘅文字秩序已經被核平。呢個亦意味住如果真係要推拉丁化，你自己就必須核平現有嘅文字秩序。

如果光復之後你繼承嘅語言生態圈係仍然有粵語群同有文化資本生產力嘅粵語漢字使用家，你以粵拼作為粵語嘅文字系統呢個舉措就係打爛自己飯碗。如果你唔廢除漢字，羅漢並用，歷史話比我哋聽（1）呢條路係唔穩定，幾乎一定變成為拉丁專用，（2）你透過你自己文化所賺嘅錢一定會相對於現實下降。拉丁化嘅 best case scenario 係越南（注意：係 best case。呢個就係天花板），差啲嘅就係台語、客家語、壯語、彝語呢啲拉丁化咗嘅語文。你死又死唔去，但係又冇文化資本，毫無吸引力，你自己嘅舊野睇唔明，遺臣士大夫想同普通民眾講自己嘅文化遺產講都講唔到，跟住自己嘅細路全部以普通話同英文去出面搵食，成個共同體形同虛設。

咁當然，有啲情況之下，你核平自己嘅語文秩序，然後強推拉丁化，係時勢所逼嘅必要之舉。但我哋希望嘅，就係可以避免到呢個最壞情況。

如果粵切字失敗，香港人就一係繼續純漢字粵文而慢性自殺，一係呢條路或者嗰條路行啲烏喱孖叉嘅拉丁化路線。而按照現時香港人嘅態度，會繼續純漢字，而光復之後會七國咁亂拉丁化。

個重點係，「條條大路通羅馬」。如果我哋唔有意識地去扭軚，拉丁化就係我哋嘅命運。用個數學比喻，拉丁化係一個 local minimum — — 一個局部低點。

你嘅路徑係趨向嗰度。你入咗去就會好穩定咁喺嗰度發展。

但係唔好以為我哋嘅利益喺嗰度就會得以最大化。核平嘅世界都係和平嘅。萬物皆可以無障礙地成長，係因為根本生態圈已經被摧毀。但係，我哋要嘅，係留畀下一代香港人比我哋呢代好嘅一手牌。拉丁化，係由頭黎過。係要白手興家架。而我哋要記住，拉丁化唔係選擇，係命運。如果唔粵切字，就基本上冇選擇架喇。

粵語拉丁化嘅方案好多。大家可以睇睇覺得點，然後諗下，咁樣嘅文字秩序會畀到我哋點樣嘅資產去發展。